Glossario
=========

Il **Glossario** nasce per semplificare la comprensione di termini specialistici
sull’Intelligenza Artificiale. Il documento rappresenta un’opportunità per
divulgare le parole dell’Intelligenza Artificiale e aumentare la
sensibilizzazione dei cittadini verso le evoluzioni e i vantaggi dell’IA.

Di seguito sono raccolti **un primo set di termini** e le relative definizioni
sull’Intelligenza Artificiale.

**Come commentare il Glossario?**

- Clicca su “Mostra i commenti” alla fine di ogni capitolo e inserisci il tuo
- contributo!

**Hai un termine da suggerire?**

Invia una mail - con termine e definizione - a:
<intelligenza-artificiale@agid.gov.it>

Lemmi
-----

Analytics
~~~~~~~~~

In italiano, l’analisi dei dati. Il termine si riferisce all’applicazione
dell’informatica a problemi che richiedono l’analisi e l’interpretazione di un
gran numero di dati, con lo scopo di stabilire quali siano le migliori decisioni
strategiche da prendersi, ad esempio, per ottimizzare il sito di un’azienda o di
una PA.

App
~~~

Applicazione software dedicata ai dispositivi di tipo mobile, quali smartphone o
tablet. Si differenzia dalle tradizionali applicazioni, sia per il supporto con
cui viene usata, sia per la concezione che racchiude in sé, caratterizzata da
una semplificazione ed eliminazione del superfluo, al fine di ottenere
leggerezza, essenzialità e velocità, in linea con le limitate risorse hardware e
con la differente usabilità dei dispositivi mobili rispetto ai computer desktop.

Application Programming Interface (API)
~~~~~~~~~~~~~~~~~~~~~~~~~~~~~~~~~~~~~~~

Interfaccia per la programmazione di applicazioni, ovvero serie di convenzioni
adottate dagli sviluppatori di software per definire il modo con il quale va
richiamata una determinata funzione di un’applicazione.

Automated Decision Support
~~~~~~~~~~~~~~~~~~~~~~~~~~

I sistemi automatizzati di supporto alle decisioni basati su regole definite e
utilizzati per automatizzare tutte le operazioni gestionali ripetitive e a basso
valore aggiunto. Sono utilizzati anche quando è necessario prendere decisioni in
stato critico, ad esempio durante un incidente industriale oppure una crisi
finanziaria.

Bias
~~~~

Tendenza interna propria di un sistema a trasmettere o elaborare un’informazione
non in modo attendibile, ma influenzandola in modo sistematico in una certa
direzione riconoscibile. Il bias porta dunque a errori sistematici, come
contrapposti a errori casuali. Nelle reti neurali, il bias è una costante che
influenza una connessione tra un’unità di input e una di output.

Big data
~~~~~~~~

Si parla di big data quando si ha un insieme di dati da memorizzare e/o
elaborare di dimensioni così grandi, e/o con una varietà di formati così
elevata, e/o con una velocità di crescita così alta da richiedere l’uso di
software non convenzionali (tecnologie big data) per estrapolare, gestire e
processare informazioni entro un tempo ragionevole. Le tecnologie Big data sono
altamente scalabili: le loro “capacità” di elaborazione/memorizzazione crescono
linearmente con la quantità di risorse ad esse dedicate (tipicamente espressa in
numero di host).

Brain Intelligence (BI)
~~~~~~~~~~~~~~~~~~~~~~~

È un modello di apprendimento intelligente che genera nuove idee su eventi di
cui non ha esperienza, grazie all’utilizzo di vita artificiale dotata di
funzione immaginativa.

Chatbot
~~~~~~~

Chatbot o più semplicemente “bot” è un programma per computer sotto forma di un
corrispondente di posta elettronica virtuale, in grado di rispondere ai messaggi
degli utenti di un computer, un servizio che consente agli utenti di interagire
via chat, senza l’intervento umano.

Data Analyst
~~~~~~~~~~~~

In italiano, analista di dati. Figura professionale con mansioni principalmente
di orientamento all’interno di una mole di dati e di sintesi di informazioni
utili al processo decisionale per risolvere problemi e definire nuove strategie.
L’analista di dati analizza principalmente i dati storici conosciuti, con nuove
prospettive, scrive query personalizzate per rispondere a domande complesse,
cerca nuove metriche per la lettura di dati, ne migliora la qualità. Lavora in
raccordo con le altre figure professionali della data science.

Data Application
~~~~~~~~~~~~~~~~

Applicazioni che permettono di visualizzare e manipolare in modo efficace un
insieme di dati.

Data-driven policy (politiche data-driven)
~~~~~~~~~~~~~~~~~~~~~~~~~~~~~~~~~~~~~~~~~~

Politiche guidate dai dati. Le opportunità offerte dalle tecnologie per Big Data
e la diffusione dell’IoT rendono l’analisi dei dati uno strumento utile per
costruire modelli della realtà sempre più precisi, grazie ai quali impostare
strategie politiche efficaci.

Data Lake
~~~~~~~~~

Componente architetturale per la persistenza dei dati forniti in input a un
sistema di Big Data. In un data lake vengono generalmente memorizzati i dati nel
loro formato naturale (raw data) e provenienti da diverse sorgenti informative:
conseguentemente in un data lake coesistono dati strutturati (es. XML, JSON),
dati semi-strutturati (es. CSV, logs), dati non strutturati (es. email,
documenti, file PDF) e dati binari (es. immagini, audio, video).

Data Mining
~~~~~~~~~~~

Il data mining è l’insieme di tecniche e metodologie che hanno per oggetto
l’estrazione di una informazione o di una conoscenza a partire da grandi
quantità di dati (attraverso metodi automatici o semi-automatici) e l’utilizzo
scientifico, industriale o operativo di questa informazione.

Data Scientist
~~~~~~~~~~~~~~

Figura professionale esperta di data science: costruisce modelli statistici che
prendono decisioni basate sui dati, conduce esperimenti statistici per scoprire
le cause di un fenomeno. Tra i compiti lo svolgimento di analisi complete del
ciclo di vita dei dati, nonché lo sviluppo di funzionalità per l’analisi e il
monitoraggio delle analisi condotte. Lavora in stretto raccordo con il data
analyst.

Data Set
~~~~~~~~

Una collezione di dati, generalmente riguardanti una stessa organizzazione, che
vengono erogati e gestiti congiuntamente.

Deep Learning
~~~~~~~~~~~~~

In italiano, apprendimento profondo. Consiste in un tipo di apprendimento
automatico in cui i computer formano grandi reti neurali artificiali con
l’obiettivo di mimare quelle del cervello umano in grado di addestrare se stesse
e “apprendere” in modo indipendente. Nel deep learning, algoritmi e quantità
sempre maggiori di dati vengono inviati a reti neurali artificiali, per
migliorare la loro capacità di “pensare” e “apprendere” con l’aumentare dei dati
che vengono elaborati. “Deep”, si riferisce ai molti livelli che la rete neurale
accumula nel tempo migliorando le prestazioni con l’aumentare della profondità
della rete.

Deep Neural Networks
~~~~~~~~~~~~~~~~~~~~

Tipo particolarmente complesso di reti neurali artificiali (ANNs), ovvero
sistemi di calcolo ispirati alle reti neurali biologiche del cervello umano.
Tali sistemi apprendono (nel senso che migliorano progressivamente le
prestazioni) a svolgere attività a partire da esempi, in assenza di una
programmazione basata sull’esecuzione di compiti specifici. Ad esempio, nel
riconoscimento di immagini, potrebbero imparare a identificare le immagini che
contengono gatti analizzando immagini esemplificative etichettate manualmente
come “gatto” o “senza gatto” e utilizzando i risultati analitici per
identificare i gatti in altre immagini.

Le ANNs consentono di addestrare i dispositivi invece di programmarli. Grazie
all’analisi di un numero enorme di casi e di dati raccolti, il sistema stesso
elabora, aggiorna e sviluppa le regole di comportamento futuro assumendo
autonome decisioni, o svolgendo azioni per massimizzare le possibilità di
ottenere i risultati voluti, in un modo imprevedibile perfino per gli stessi
ideatori del sistema.

Machine Learning
~~~~~~~~~~~~~~~~

In italiano, apprendimento automatico. Disciplina scientifica afferente all’area
dell’Intelligenza Artificiale, in cui ricadono algoritmi e metodologie utili
all’addestramento di programmi capaci di fornire automaticamente una risposta a
problemi specifici. Il Machine learning è un campo dell’informatica che offre ai
computer la possibilità di apprendere senza essere esplicitamente programmati.
Esplora lo studio e la costruzione di algoritmi in grado di apprendere dai dati
e fare previsioni basate su questi. Tali algoritmi vanno oltre la mera
applicazione delle istruzioni statiche contenute in un programma e sono in grado
di formulare previsioni o decisioni basate sui dati.

Natural Language Generation (NLG)
~~~~~~~~~~~~~~~~~~~~~~~~~~~~~~~~~

È un sistema di traduzione che converte i dati in una rappresentazione in
linguaggio naturale. Tuttavia, i metodi per produrre la lingua finale sono
diversi da quelli di un compilatore a causa della espressività intrinseca dei
linguaggi naturali. NLG esiste da molto tempo ma la tecnologia commerciale NLG è
diventata disponibile solo di recente.

Natural Language Processing
~~~~~~~~~~~~~~~~~~~~~~~~~~~

L’elaborazione del linguaggio naturale, detta anche NLP (dall’inglese Natural
Language Processing, elaborazione lingua naturale), è il processo di trattamento
automatico mediante un calcolatore elettronico delle informazioni scritte o
parlate in una lingua naturale.

Questo processo è reso particolarmente difficile e complesso a causa delle
caratteristiche intrinseche di ambiguità del linguaggio umano.

Neuro Evolution (NE)
~~~~~~~~~~~~~~~~~~~~

La neuroevoluzione, o neuro evoluzione, è una forma di intelligenza artificiale
che utilizza algoritmi evolutivi per generare parametri, topologia e regole di
reti neurali artificiali. È più comunemente applicato nella vita artificiale,
nei giochi per computer, e nella robotica evolutiva. La neuroevoluzione può
essere applicata più ampiamente rispetto ad algoritmi di apprendimento
supervisionati, che richiedono un programma di coppie input-output corrette. Al
contrario, la neuroevoluzione richiede solo una misura delle prestazioni di una
rete.

Privacy (in ottica IA e nuovo regolamento GDPR)
~~~~~~~~~~~~~~~~~~~~~~~~~~~~~~~~~~~~~~~~~~~~~~~

Il concetto di privacy in ottica IA riguarda il trattamento dei dati personali
una volta che questi vengono raccolti in grandi quantità (ad esempio tramite
sensori e “apparati intelligenti”) e poi utilizzati per prendere decisioni in
modo “automatico”.

Il nuovo regolamento europeo in materia di protezione dei dati personali (UE
2016/679), applicabile in tutta l’UE a decorrere dal 25 maggio 2018, contiene
alcuni principi, già peraltro contemplati dalla disciplina precedente,
fondamentali anche in questi nuovi contesti. È il caso del divieto di adottare
decisioni che producono effetti giuridici su una persona basate unicamente su un
trattamento automatizzato teso a valutare taluni aspetti della personalità o ad
analizzarne o prevederne in particolare il rendimento professionale, la
situazione economica, l’ubicazione, lo stato di salute, le preferenze personali,
l’affidabilità o il comportamento.

Stream
~~~~~~

In italiano, flusso. È una sequenza di dati (solitamente foto, video, musica)
resa disponibile in un lasso di tempo. Uno stream può essere descritto come una
serie di elementi su un nastro trasportatore che vengono processati uno alla
volta anziché in grandi lotti. Lo streaming descrive la fruizione di contenuti
media su un dispositivo diverso da quello in cui sono archiviati. A differenza
di quanto avviene con il download (scaricamento) di dati, infatti, il file non
necessita di essere copiato o spostato sul dispositivo col quale lo si fruisce.

Strong AI
~~~~~~~~~

Applicazione di sistemi di Intelligenza artificiale più avanzati, in cui le
macchine sono capaci di trovare soluzioni coscienti, capaci di elaborare
problemi e soluzioni. Un sistema che non segue le logiche di una mente ma che è
esso stesso una mente.

Supervised Learning
~~~~~~~~~~~~~~~~~~~

L’apprendimento supervisionato è una tecnica di apprendimento automatico che
mira a istruire un sistema informatico in modo da consentirgli di risolvere dei
compiti in maniera autonoma sulla base di una serie di esempi ideali, costituiti
da coppie di input e di output desiderati, che gli vengono inizialmente forniti.

Algoritmi di apprendimento supervisionato possono essere utilizzati nei più
disparati settori. Ad esempio nel campo medico, in cui si può prevedere lo
scatenarsi di particolari crisi sulla base dell’esperienza di passati dati
biometrici o l’identificazione vocale che migliora sulla base degli ascolti
audio passati.

Web Analytics
~~~~~~~~~~~~~

La misurazione, la raccolta, l’analisi e la rilevazione periodica dei dati web
finalizzata alla migliore comprensione dell’utilizzo dei contenuti online da
parte dell’utenza, in funzione della loro ottimizzazione.

.. discourse::
   :topic_identifier: 760
