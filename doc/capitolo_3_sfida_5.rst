Sfida 5: Contesto legale
------------------------

Quando si tratta di disciplinare l’attività della Pubblica
amministrazione, uno dei problemi fondamentali è il bilanciamento tra
gli interessi della collettività e quelli dell’individuo. Nell’ambito
dell’Intelligenza Artificiale (IA) garantire questo equilibrio è
particolarmente complesso. Le soluzioni di IA necessitano di enormi
quantità di dati, spesso sensibili, per poter essere efficaci. Per
questo motivo è necessario analizzare alcune delle principali questioni
giuridiche che possono interessare l’IA. Tra queste: il principio di
trasparenza degli atti amministrativi, la responsabilità giuridica, la
*privacy*, la sicurezza informatica e la proprietà intellettuale.

Nell’ambito delle attività della Pubblica amministrazione il principio
di trasparenza è cardinale e perciò dovrà ispirare anche la
progettazione dei nuovi servizi pubblici basati su soluzioni di IA. A
questo scopo, tra i criteri da utilizzare ci sono senza dubbio quello
della trasparenza degli algoritmi, delle logiche di costruzione dei
database su cui essi operano, e definire le correlate
responsabilità [1]_.

Già oggi gli algoritmi di IA possono incidere direttamente sulle
valutazioni e sulle decisioni pubbliche, nonché sugli stessi
procedimenti amministrativi. Questo pone un problema di
*accountability*, ossia di verifica dell’effettiva responsabilità
giuridica a monte di determinate decisioni o risultati, ponendo la
Pubblica amministrazione di fronte ad una serie di sfide:

-  trovare metodi uniformi e compatibili con l’attuale ordinamento per
   consentire all’amministrazione di motivare i suoi provvedimenti anche
   nella parte elaborata dai sistemi di IA.

-  indicare le sorgenti dei dati che alimentano l’IA ed attraverso i
   quali essa ha compiuto le proprie valutazioni, nonché porre i
   responsabili dei procedimenti amministrativi a conoscenza delle
   modalità di elaborazione utilizzate dai sistemi IA.

Per garantire la massima trasparenza, il cittadino dovrà essere messo in
condizione di comprendere attraverso quale percorso il sistema IA è
pervenuto a un determinato risultato [2]_.

L’utilizzo di dati sensibili da parte dei sistemi IA della Pubblica
amministrazione può compromettere il diritto alla *privacy* del
cittadino, così come alcuni diritti fondamentali dell’individuo, nel
caso in cui i dati raccolti vengono utilizzati per prevedere eventi
d’interesse sociale, dalla gestione del traffico alla prevenzione del
crimine. Una delle sfide è quella di evitare che l’utilizzo di dati da
parte della PA generi un controllo sociale pervasivo in contrasto con i
diritti fondamentali del cittadino.

Quanto all’eventuale “minaccia” del diritto alla *privacy*, potrebbe
essere necessaria l’implementazione di alcuni principi e strumenti
presenti nel Regolamento europeo sulla protezione dei dati personali
(GDPR), come ad esempio quelli del *Data protection impact assessment* e
della *privacy by design*. Il primo impone a chi utilizza strumenti
informatici che possono violare il diritto alla *privacy* di operare una
valutazione preventiva dell’impatto di queste tecnologie sulla
protezione dei dati personali. Il secondo si fonda sull’idea secondo cui
le regole sulla tutela dei dati personali devono essere incorporate già
nella fase di progettazione dei *software*, facendo sì che i dati
identificativi del cittadino siano anonimi o coperti da pseudonimo,
ridotti al minimo indispensabile e che il loro utilizzo sia circoscritto
a specifiche finalità. La sfida è chiaramente quella di trovare un
bilanciamento tra lo sviluppo dell’Intelligenza Artificiale e il
rispetto del diritto alla riservatezza dei cittadini, dando a questi
ultimi la possibilità di esprimere il proprio consenso al trattamento di
dati da parte dei sistemi intelligenti.

Per assicurare che le soluzioni di IA acquisite (o sviluppate) dalla
Pubblica amministrazione rispettino quanto previsto dalle norme vigenti
è necessario poi curare con attenzione le procedure di
approvvigionamento di beni e servizi. In particolare, è opportuno che -
prima della determina a contrarre - l'amministrazione proceda alla
verifica comparativa delle soluzioni disponibili sul mercato,
eventualmente procedendo ad apposite consultazioni. È raccomandabile,
inoltre, che - in caso di gara - vengano puntualmente definiti i
requisiti e le caratteristiche delle soluzioni di IA, con particolare
riferimento al rispetto delle leggi vigenti, in modo da garantire sempre
la legittimità dell'attività dell'amministrazione.

.. [1]
   Proprio a tal proposito il `Codice di Amministrazione
   Digitale <http://cad.readthedocs.io>`__ (CAD) ha sancito il diritto
   alla cultura digitale riconoscendo la necessità di azioni specifiche
   e concrete di formazione a beneficio dei fruitori dei servizi, degli
   operatori del diritto e all’interno delle varie istituzioni. Il CAD
   ha inoltre istituito la figura del difensore civico digitale, al
   quale il cittadino può inviare segnalazioni e reclami in caso di
   inadempienze o violazioni connesse all’utilizzo di sistemi digitali
   (potenzialmente anche di soluzioni IA) da parte dell’amministrazione
   pubblica.

.. [2]
   La giurisprudenza ha già sancito che - nel caso in cui algoritmi
   vengano utilizzati per l'attività amministrativa - debba essere
   sempre garantito il diritto di accesso all'algoritmo, in modo da
   consentire di verificare che abbia agito correttamente e nel rispetto
   delle leggi applicabili (*Cfr*. sentenza TAR Lazio-Roma, Sez.
   III-bis, n. 3769/2017).

.. discourse::
   :topic_identifier: 755
