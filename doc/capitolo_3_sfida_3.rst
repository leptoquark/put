Sfida 3: Competenze
-------------------

Mentre tutti noi nel quotidiano iniziamo a confrontarci con strumenti di
Intelligenza Artificiale (e.g. dalle *chatbot* agli assistenti virtuali,
fino a sistemi automatizzati di calcolo e di gestione del traffico), si
registra una diversa familiarità nel suo utilizzo nei contesti
professionali o nella Pubblica amministrazione. [1]_

Il mondo del lavoro è interessato da una profonda trasformazione e nel
breve periodo assisteremo ad una evoluzione delle professioni: ne
nasceranno di nuove mentre quelle esistenti verranno ampiamente
modificate con l’introduzione di nuovi processi e metodologie [2]_.

Sarà necessario far sì che le persone siano in grado di progettare e
sviluppare sistemi e applicazioni di IA, anche in diretta e profonda
collaborazione con la ricerca e i grandi operatori della tecnologia.

Allo stesso modo sarà di fondamentale importanza coltivare e sviluppare
le capacità necessarie all’interazione tra esseri umani e IA, che
diventeranno sempre più complesse in virtù della possibilità di toccare
il linguaggio, la gestualità, il corpo, le emozioni e le tante altre
dimensioni espressive dell'umanità [3]_.

Il consolidamento delle competenze risulta pertanto cruciale per
allinearsi ai grandi cambiamenti tecnologici e socio-economici a cui il
mondo sta andando incontro, nell’ottica di riuscire a preparare giovani
generazioni, ma anche gli adulti, a cogliere le future sfide.

Come si abilitano queste competenze? Diversi sono gli ambiti su cui
agire: quello, più specifico, della formazione dei lavoratori pubblici e
privati, sia dal lato della domanda che da quello dell'offerta, quello
più generalista, ma non meno importante, dell'alfabetizzazione di tutti
al pieno utilizzo dei servizi digitali, e quello più avanzato della
preparazione specialistica e transdisciplinare.

Nel secondo ambito, quello dell’alfabetizzazione, è importante aiutare
le persone a comprendere cosa sia l'Intelligenza Artificiale e quali
benefici può concretamente apportare, per consentire loro di utilizzare
al meglio i servizi offerti, infondendo nell’immaginario un approccio
positivo e ottimistico ed evitando il rifiuto di ciò che è
sconosciuto [4]_. Inoltre, poiché la relazione con l'IA avviene in buona
parte per mezzo di interfacce naturali - come il parlato, il testo
scritto e i gesti -, è necessario “alfabetizzare” il cittadino con
l’obiettivo di ridurre il gap di accesso a tali tecnologie.

Quest'ultimo punto, naturalmente, coinvolge *in primis* il sistema
scolastico, che deve tener conto dei cambiamenti descritti al fine di
rendere efficace la formazione dei cittadini e dei lavoratori del
futuro. Allo stato attuale, e probabilmente ancora per molti anni,
l'Intelligenza Artificiale sarà in grado di svolgere compiti piuttosto
semplici. Già oggi, però, è importante che il sistema scolastico e
quello universitario abilitino gli studenti al futuro in cui vivranno da
adulti, quindi a sviluppare le capacità di *problem solving*, di analisi
e sintesi delle informazioni, così come la capacità di formulare giudizi
autonomi, di creatività, di interazione empatica, di utilizzo raffinato
delle proprie capacità sensoriali e psicomotorie, ambiti in cui
difficilmente le macchine faranno concorrenza agli esseri umani.

Emerge infatti con chiarezza che i modelli di conoscenza fondati
principalmente sulla memorizzazione di nozioni e notizie non
approfondite né sinteticamente elaborate e organizzate, e i metodi di
insegnamento che privilegino la quantità di nozioni acquisite rispetto
alla formazione critica dell’alunno, sono destinati a perdere
progressivamente di importanza.

Per quanto riguarda il terzo ambito, quello della preparazione
specialistica e transdisciplinare per i professionisti, pubblici e
privati, che intendono lavorare nel mondo dell'IA, è importante
privilegiare una formazione in contesti multidisciplinari, fornendo loro
quelle competenze che sono fondamentali per comprendere appieno il
significato delle soluzioni che verranno di volta in volta sviluppate e
che saranno destinate ad avere impatti sulla vita delle persone.

Al momento, oltre a figure tecniche esperte di discipline specifiche
come il *machine learning* e la *data science,* diventano fondamentali
figure trasversali come psicologi, antropologi, sociologi e umanisti in
generale, capaci di migliorare l’interazione tra l'IA e i suoi utenti,
di comprendere appieno in che modo quest'ultima si possa inserire nei
vari contesti della vita di ogni giorno, migliorandone le condizioni, e
di stabilire interconnessioni significative tra le discipline, in modo
da poter creare nuove generazioni di progettisti che siano in grado di
ideare sistemi di eccellenza tecnologica che siano anche in grado di
generare senso e tangibile aumento del benessere economico, culturale,
sociale e psicologico.

Vi è attualmente una sproporzione tra la domanda di figure
specialistiche nei settori delle tecnologie avanzate e disponibilità di
competenze adeguate, sicché il settore privato è disposto a pagare
stipendi altissimi per poter competere nel mercato dell’innovazione con
il contributo dei migliori talenti. Una sfida della PA sarà quella di
riuscire a trattenere ricercatori e professionisti pur non potendo
competere con i livelli salariali offerti dal settore privato [5]_. Le
competenze interne alle amministrazioni rappresentano infatti un fattore
determinante per l’introduzione equilibrata delle nuove tecnologie, per
le quali è importante che le amministrazioni non si trovino ad essere
dipendenti dai fornitori.

Nell’ottica di sviluppo delle competenze, dunque, non è possibile
prescindere da meccanismi di formazione permanente e specialistica a
tutti i livelli. Tale impostazione sposta il focus del dibattito non più
sulla sostituzione della forza lavoro ma sul miglioramento delle
competenze dei lavoratori e, di conseguenza, della qualità di servizi e
soluzioni offerti da una forza lavoro adeguatamente formata sui temi
dell’IA.

Da un punto di vista formativo, indipendentemente dal livello scolastico
o professionale, l’integrazione dell’IA nei programmi di apprendimento
può contribuire ad aumentare le capacità umane, supportando il *decision
making* e favorendo la possibilità di dedicarsi ad attività più
specialistiche o maggiormente creative.

Uno degli obiettivi dell’Intelligenza Artificiale applicata ai sistemi
cognitivi è proprio quello di aumentare le capacità umane.

La Pubblica amministrazione, in quest’ottica, deve diventare “palestra
di innovazione”: così come, grazie al Piano Industria 4.0 [6]_, le
imprese sanno di dover implementare mezzi e competenze per stare al
passo con il mercato, anche la PA, se non vuole perdere in capacità,
competitività e attrattività, dovrà dotarsi di un piano che consenta di
ampliare le competenze dei dipendenti pubblici e innovare i servizi
digitali.

.. [1]
   Hila Mehr, *Artificial Intelligence for Citizen Services and
   Government*, HARVARD Kennedy School - ASH Center for Democratic
   Governance and Innovation (2017)

.. [2]
   Carl Benedikt Frey, Michael Osborne, *The Future of Employment: how
   susceptible are jobs to computerisation?*, The Oxford Martin
   Programme on Technology and Employment (2013); Martin Ford, *Il
   futuro senza lavoro. Accelerazione tecnologica e macchine
   intelligenti. Come prepararsi alla rivoluzione economica in arrivo*,
   Il Saggiatore (2017); Aaron Smith, Janna Anderson, *AI, Robotics, and
   the Future of Jobs*, Pew Research Center 6 (2014).

.. [3]
   *Cfr*. Sfida 9 “L’essere umano”.

.. [4]
   *Cfr*. Sfida 9 “L’essere umano”.

.. [5]
   Cade Metz, *Tech Giants are paying huge salaries for scarce AI
   talent*, The New York Times, 22, 10, 2017.
   https://www.nytimes.com/2017/10/22/technology/artificial-intelligence-experts-salaries.html.

.. [6]
   Introdotto la prima volta nel settembre 2016 dal Ministero dello
   Sviluppo Economico, il Piano nazionale Industria 4.0 (ora `Impresa
   4.0 <http://www.sviluppoeconomico.gov.it/index.php/it/per-i-media/notizie/2037096-piano-nazionale-impresa-4-0-i-risultati-del-2017-e-le-linee-guida-per-il-2018>`__)
   è costituito da un insieme di misure organiche e complementari in
   grado di favorire gli investimenti per l’innovazione e per la
   competitività, configurandosi quale guida per tutte le aziende che
   vogliono cogliere le opportunità legate alla quarta rivoluzione
   industriale.

   Il Piano prevede misure concrete in base a tre principali linee
   guida: (1) operare in una logica di neutralità tecnologica; (2)
   intervenire con azioni orizzontali e non verticali o settoriali; (3)
   agire su fattori abilitanti. Sono state potenziate e indirizzate in
   una logica 4.0 tutte le misure che si sono rilevate efficaci e, per
   rispondere pienamente alle esigenze emergenti, ne sono state previste
   di nuove

   (*Cfr*.
   `http://www.sviluppoeconomico.gov.it/index.php/it/industria40 <http://www.sviluppoeconomico.gov.it/index.php/it/industria40>`__).

.. discourse::
   :topic_identifier: 753
