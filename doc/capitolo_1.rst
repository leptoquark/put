Capitolo 1 - L’Italia e i servizi digitali
==========================================

Introduzione
------------

L’obiettivo di questo libro bianco è quello di analizzare l’impatto
dell’Intelligenza Artificiale (IA) sulla nostra società e, nello
specifico, come queste tecnologie possano essere utilizzate dalla
Pubblica amministrazione (PA) per migliorare i servizi destinati ai
cittadini e alle imprese. Tutto questo si inserisce all’interno di un
quadro più ampio di riflessione sulle politiche da mettere in atto per
favorire la trasformazione digitale, motore di sviluppo sociale,
economico e culturale.

Per accelerare questo processo di trasformazione è possibile ispirarsi a
esperienze internazionali che hanno portato risultati tangibili:
l’Italia deve eccellere nella ricerca di strategie innovative, magari
capaci di nutrirsi della ricchezza storica, culturale e sociale del
Paese e del Mediterraneo e allo stesso tempo riuscire a cogliere quanto
di meglio sia emerso dalle strategie di quegli Stati che, per primi,
hanno saputo fare dell’evoluzione dell’informatica pubblica la leva per
la transizione verso un nuovo assetto globale di economia e società.

È quindi necessario sostenere le forze di innovazione del Paese per
ottenere modelli sempre più competitivi e avviare un cambiamento
radicale delle modalità di relazione tra cittadini, amministrazioni e
mercato. L’obiettivo finale di questo processo è la creazione di servizi
pubblici moderni, di semplice utilizzo, accessibili, di qualità,
orientati dunque alla comprensione dei bisogni degli utenti, che
permettano quindi di accrescere il livello di soddisfazione del
cittadino e la fiducia nelle istituzioni.

Il documento intende delineare le prospettive di sviluppo dei servizi
pubblici digitali e le sfide che il Paese dovrà affrontare per
implementare e adoperare le nuove tecnologie nel rispetto dell’etica e
delle leggi mettendo il cittadino al centro di questo percorso
evolutivo.

La situazione italiana
----------------------

Prima di descrivere lo stato dell’arte e le prospettive future
dell’Intelligenza Artificiale nella nostra società e nella Pubblica
amministrazione, può essere utile analizzare ciò che sta avvenendo nel
campo della trasformazione digitale nel settore pubblico per capire la
situazione attuale e immaginare come l’IA può creare sinergie con il
processo di digitalizzazione del Paese.

Come evidenzia il *Digital Economy and Society Index - DESI
2017* [1]_, l’Italia cresce, ma si riscontra ancora un divario tra
l’offerta di servizi digitali e il loro effettivo utilizzo. Il nostro
Paese ha comunque fatto progressi sulla connettività, condizione di base
per permettere lo sviluppo di un ecosistema digitale, grazie anche al
Piano Banda Ultra Larga [2]_.

Secondo i dati della Relazione annuale 2017 dell’Autorità per le
garanzie nelle comunicazioni (AGCOM), al momento il 90,7% delle famiglie
in cui vi è almeno un minorenne dispone di connessione a banda larga
fissa e mobile, dato che si ferma al 20,7% per le famiglie con
ultrasessantacinquenni. Allo stesso tempo, il 91,6% delle famiglie con
almeno un componente laureato possiede una connessione a banda larga,
valore che scende al 55,3% per le famiglie in cui il titolo di studio
più elevato è la licenza media. Ciò evidenzia ancora una volta la
centralità della domanda, e non solo all’offerta, nello stimolare la
diffusione delle tecnologie *internet-based* in Italia.

Ad avvalorare l’importanza del “fattore domanda”, contribuiscono i dati
sul dinamismo italiano delle startup e delle pubbliche e medie imprese
(PMI) innovative. Nel nostro Paese, secondo un censimento aggiornato al
2017 [3]_, sono circa 8.000, il doppio rispetto al 2015, e danno lavoro
a 46.107 persone, tra soci e dipendenti. Il mercato digitale è in
crescita e il settore ICT registra una fase di sviluppo anche grazie
all’aumento degli investimenti: nel 2016, è cresciuto dell’1,8 %
raggiungendo i 66 miliardi di euro di fatturato [4]_. Così come cresce
la domanda di competenze digitali di livello elevato, in un contesto in
cui solo il 29% della forza lavoro le possiede rispetto ad una media UE
del 37% [5]_.

Per quanto riguarda i servizi pubblici digitali, come conferma ancora il
DESI, l’Italia si posiziona nella parte alta della classifica per
l’offerta quantitativa ma riscontra basse percentuali nell’utilizzo da
parte della popolazione. Anche l’Eurostat conferma in parte questo dato:
nonostante la maggioranza degli italiani esprima l’esigenza di una
relazione più snella con la Pubblica amministrazione [6]_, quando ciò
viene reso possibile, gli strumenti messi a disposizione vengono fruiti
solo dal 13% dei cittadini rispetto ad una media europea del 30% [7]_.

La strategia digitale italiana
------------------------------

Nel quadro dell’Agenda digitale europea [8]_, l’Italia ha sviluppato la
propria strategia nazionale declinando gli obiettivi comunitari in
iniziative finalizzate alla trasformazione digitale della Pubblica
amministrazione [9]_. Così facendo, gli interventi nel settore pubblico
diventano volano dello sviluppo delle imprese e per la crescita delle
competenze dei cittadini. La strategia 2014-2020 dell’Agenda digitale è
diventata quindi un vero e proprio strumento per perseguire i grandi
obiettivi della crescita, dell'occupazione, della qualità della vita e
della partecipazione democratica.

Le sfide della trasformazione digitale però sono cambiate velocemente:
*Internet of Things* (IoT), *big data analytics*, Intelligenza
Artificiale e *blockchain* sono i vettori attraverso i quali si muove la
nuova economia digitale. Per affrontare anche queste tematiche è stato
approvato, nel 2017, il Piano Triennale per l’informatica nella Pubblica
amministrazione [10]_, che contiene indicazioni operative (azioni, tempi
e obiettivi) per lo sviluppo di quattro pilastri: ecosistemi digitali o
aree di *policy* (sanità, scuola, giustizia, etc.), infrastrutture
immateriali (che comprendono le piattaforme abilitanti e i dati della
PA), infrastrutture fisiche e *cybersecurity*. Il Piano è nato per
guidare operativamente la trasformazione digitale del Paese, diventando
riferimento per le amministrazioni centrali e locali nello sviluppo dei
propri sistemi informativi. Esso fissa i principi architetturali
fondamentali, le regole di usabilità e interoperabilità e razionalizza
le spese ICT.

Il confronto con queste sfide, che appaiono ancora “nuove”, impone però
di individuare un nuovo *framework* tecnico, etico e regolatorio che
abiliti il settore pubblico ad affrontare e governare nuovi scenari,
valorizzando i progetti di oggi e fornendo strumenti e competenze al
servizio di quelli a venire. Al contempo, si rende necessario progettare
le modalità con le quali stimolare e accompagnare l'evoluzione culturale
del Paese, coinvolgendo la popolazione, superando diversità, reticenze e
conflitti, e identificando nuove prospettive. L’utilizzo di strumenti di
Intelligenza Artificiale applicati ai servizi, argomento centrale di
questo libro bianco, è solo uno dei settori in cui l’Italia sta cercando
di raggiungere gli obiettivi del Piano triennale per l’informatica nella
Pubblica amministrazione. A questo specifico scopo, è stata istituita la
“*Task force* Intelligenza Artificiale al servizio del
cittadino” [11]_ che ha il compito di ragionare sulle nuove possibilità
offerte da questo genere di tecnologie, in generale nella nostra vita
quotidiana e, più nello specifico, nella costruzione di un nuovo
rapporto tra Stato e cittadini.

**Inserimento Schede integrative sui progetti legati al Piano Triennale
(SPID, PagoPa) - a cura di AgID**

.. _section-1:

.. [1]
   Il Digital Economy and Society Index (DESI) è l’indice elaborato
   dalla Commissione Europea per valutare lo stato di avanzamento degli
   Stati membri dell'UE verso un'economia e una società digitali
   attraverso cinque indicatori: (1) connettività; (2) capitale umano;
   (3) uso di internet, (4) integrazione della tecnologia digitale; (5)
   servizi pubblici digitali. Cfr.
   `https://ec.europa.eu/digital-single-market/en/desi <https://ec.europa.eu/digital-single-market/en/desi>`__.

.. [2]
   Il sito del Piano Strategico Banda Ultralarga del Governo Italiano
   `bandaultralarga.italia.it <http://bandaultralarga.italia.it>`__.

.. [3]
   Il sito del Ministero dello Svilupo Economico, rapporto start-up
   innovative
   `www.sviluppoeconomico.gov.it/index.php/it/impresa/competitivita-e-nuove-imprese/start-up-innovative/relazione-annuale-e-rapporti-periodici <http://www.sviluppoeconomico.gov.it/index.php/it/impresa/competitivita-e-nuove-imprese/start-up-innovative/relazione-annuale-e-rapporti-periodici>`__.

.. [4]
   Rapporto Assinform “Il Digitale in Italia 2017”
   `www.assinform.it/pubblicazioni/rapporto_assinform.kl <http://www.assinform.it/pubblicazioni/rapporto_assinform.kl>`__.

.. [5]
   *Cfr*. nota 1.

.. [6]
   14\ :sup:`a` edizione del report Benchmark Measurement of European
   eGovernment Services (2017):

   `http://ec.europa.eu/newsroom/dae/document.cfm?doc_id=48587 <http://ec.europa.eu/newsroom/dae/document.cfm?doc_id=48587>`__.

.. [7]
   La rilevazione Eurostat 2017 sui dati della Digital Economy and
   Society in Europa, la cui elaborazione è propedeutica al calcolo del
   DESI (Digital Economy and Society Index)

   *Cfr*.
   `http://ec.europa.eu/eurostat/web/digital-economy-and-society/data/main-tables <http://ec.europa.eu/eurostat/web/digital-economy-and-society/data/main-tables>`__

.. [8]
   L’Agenda Digitale Europea, lanciata dalla Commissione europea nel
   maggio 2010, ha definito con precisione gli obiettivi per sviluppare
   l'economia e la cultura digitale in Europa nel quadro della strategia
   Europa 2020. A partire da questa, l’Italia ha elaborato una propria
   strategia nazionale, individuando priorità e modalità di intervento,
   nonché azioni da compiere e da misurare sulla base di specifici
   indicatori, in linea con il quadro di valutazione della stessa Agenda
   digitale europea.

   Cfr.
   `http://www.agid.gov.it/agenda-digitale/agenda-digitale-europea <http://www.agid.gov.it/agenda-digitale/agenda-digitale-europea>`__.

.. [9]
   I principali obiettivi sono: centralizzare la programmazione e la
   spesa pubblica in materia; perseguire la modernizzazione della
   Pubblica Amministrazione partendo dai processi, superando la logica
   delle regole tecniche e delle linee guida, e puntando piuttosto alla
   centralità dell'esperienza e dei bisogni dell'utenza; utilizzare un
   approccio architetturale basato su logiche aperte e standard, che
   garantiscano accessibilità e massima interoperabilità di dati e
   servizi; ricercare soluzioni volte a stimolare la riduzione dei costi
   e a migliorare la qualità dei servizi, contemplando meccanismi di
   remunerazione, anche capaci di stimolare i fornitori a perseguire
   forme sempre più innovative di erogazione/fruizione dei servizi
   stessi.

.. [10]
   Il sito ufficiale del Piano Triennale per l’informatica della
   Pubblica amministrazione 2017-2019 - *Cfr*.
   `https://pianotriennale-ict.italia.it/ <https://pianotriennale-ict.italia.it/>`__.

.. [11]
   Il sito ufficiale della Task force IA
   `https://ia.italia.it <https://ia.italia.it/>`__.

.. discourse::
   :topic_identifier: 747
