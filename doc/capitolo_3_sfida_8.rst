Sfida 8: Misurare l’impatto
---------------------------

“Il ritmo del cambiamento non è mai stato così veloce e non sarà mai
così lento” [1]_. L’introduzione di nuove tecnologie di Intelligenza
Artificiale (IA) nella società e, in particolare, nella Pubblica
amministrazione, porta con sé il naturale desiderio di misurare e
comprenderne gli impatti sociali, i rischi e le opportunità.

Appare ormai fondamentale misurare l’impatto delle politiche pubbliche,
sia nell’ottica dell’utilizzatore, vale a dire del cittadino, sia in
quella della PA. Per quanto riguarda il primo punto, è necessario
ragionare in termini di miglioramento della qualità della vita delle
persone, ma anche delle condizioni di fruizione di ciò che viene loro
offerto.

La misurazione dell’impatto nell’uso di soluzioni di Intelligenza
Artificiale nella PA contempera l’utilizzo di indicatori qualitativi e
quantitativi. Ad esempio le modalità di misurazione della *customer
satisfaction* (e.g. impatto sociale, benessere dei cittadini,
accessibilità e usabilità degli strumenti) o relative all’ottimizzazione
dei processi organizzativi in termini di efficienza ed efficacia.

Molti modelli quantitativi ripartiscono i lavoratori per occupazione e
cercano di ipotizzare quali professioni saranno rimpiazzate dalle
tecnologie, in altre parole tali modelli basano il loro funzionamento
considerando posti di lavoro e occupazione come unità di analisi.
Tuttavia la tecnologia spesso non rimpiazza una figura professionale
nella sua interezza ma ne sostituisce soltanto singole attività. I
lavoratori che precedentemente ricoprivano un dato incarico, quindi,
vengono indirizzati e riassegnati ad attività complementari che
utilizzano le nuove tecnologie. Nel tempo la tecnologia porta a un
completo ripensamento dei processi e degli obiettivi organizzativi.

Considerata la complessità del fenomeno da analizzare, la misurazione
dell’impatto deve necessariamente tenere conto di un approccio
multidisciplinare, che consenta di definire l’impatto anche da un punto
di vista antropologico, psicologico e sociologico, oltre che tecnologico
ed econometrico.

Per tale motivo risulta necessario individuare nuovi *set* di indicatori
che possano recepire al meglio tale multidisciplinarietà, in sinergia
con gli indicatori oggi esistenti.

In ogni caso bisogna tenere presente che le modalità con cui viene
effettuata la misurazione dell'impatto possono promuovere una migliore
comprensione da parte degli utilizzatori dei servizi e favorire la
transizione verso nuovi modelli di *governance* [2]_.

Mappare i bisogni e definire gli obiettivi di impatto con tutti gli
attori coinvolti, raccogliendo informazioni in tempo reale su come
interagiscono tutti i nodi di una rete, è il primo fondamentale passo
nella comprensione e definizione di corrette valutazioni delle
politiche.

Purtroppo tali valutazioni non sono aggiornate così frequentemente come
dovrebbero, a causa di limitazioni finanziarie o indisponibilità di
valutatori competenti. Essendo la valutazione delle politiche
comunemente basata sui dati, l’IA potrebbe abilitare un’analisi più
rapida e accurata.

Un maggior equilibrio nell’analisi di opportunità e rischi potrebbe
rappresentare un fattore importante per aumentare la consapevolezza del
reale impatto [3]_ che l’IA potrà avere nella nostra vita
quotidiana [4]_.

Infine, misurare l’impatto di queste tecnologie è utile in termini di
progettazione e sviluppo dell’IA, di garanzia di affidabilità e
trasparenza nonché di riduzione del rischio di errori, anche per la
Pubblica amministrazione [5]_. Studiarne il funzionamento consente di
determinare validi modelli per un uso etico e responsabile dell’IA.

Gli strumenti di misurazione devono essere rigorosi per determinare gli
effettivi impatti sociali dell’IA e per definire quanto tali tecnologie
riescano ad influenzare concretamente la nostra vita.

.. [1]
   Justin Trudeau, Premier canadese, nel suo discorso al World Economic
   Forum Annual Meeting 2018

   `https://www.weforum.org/agenda/2018/01/pm-keynote-remarks-for-world-economic-forum-2018 <https://www.weforum.org/agenda/2018/01/pm-keynote-remarks-for-world-economic-forum-2018>`__
   (Consultato a febbraio 2018).

.. [2]
   *Cfr*. Sfida 6 “Accompagnare la trasformazione”.

.. [3]
   European Commission - DG for Research and Innovation, Directorate A -
   Policy Development and Coordination, Unit A.6 - Open Data, Policy and
   Science Cloud; “*Vision and Trends of Social Innovation for
   Europe*”, 2017.

.. [4]
   Si consideri un caso che viene dall’UK, dove si è tentato di misurare
   l’impatto dell’IA nella vita delle persone monitorando la variazione
   delle ore di sonno di un campione di popolazione

   (*Cfr*.
   `https://www.pwc.co.uk/economic-services/assets/ai-uk-report-v2.pdf <https://www.pwc.co.uk/economic-services/assets/ai-uk-report-v2.pdf>`__).

.. [5]
   Recenti ricerche sui network neurali hanno sperimentato l’utilizzo di
   IA per la valutazione di policy (scoprendo in taluni casi come il
   decentramento amministrativo e federalismo governativo abbiano
   aumentato le diseguaglianze fiscali nei governi locali - *Cfr*. paper
   Warner, M. E. and J.E. Pratt (2005) Spatial diversity in local
   government revenue effort under decentralization: a neural-network
   approach Environment and Planning C: Government and Policy 23(5)
   657-677).

.. discourse::
   :topic_identifier: 758
